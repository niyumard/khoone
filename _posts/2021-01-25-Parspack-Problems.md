---
layout: post
title:  "چرا اگر اصول و حریم شخصی برایمان مهم است نباید از پارس‌پک خرید کنیم؟"
date: 2021-01-25
categories: sysadmin
summary: چرا نباید از پارس‌پک خرید کنیم؟
tags: [Parspack, مشکل با پشتیبانی, مشکلات پارس‌پک, شدوساکس, سرور مجازی, پارس‌پک,پارسپک]
---

من چند وقت پیش یک سرور مجازی از پارس‌پک خریدم که روش شدوساکس و غیره بالا بیارم و از شر تحریم و محدودیت‌ها راحت بشم. در کل تجربه‌ی مثبتی بود و ماحصلش رو به دوستان و خانواده هم دادم تا استفاده کنند و اون‌ها هم راضی بودن.

حالا بعد یک مدت سرویس‌دهنده‌ام رو عوض کردم و توصیه می‌کنم که شما هم حتما بکنید.

چی شد که تصمیم به تغییر سرویس‌دهنده گرفتم؟ وقتی که سرور مجازی خودم رو گرفتم و استفاده می‌کردم بقیه‌ی دوست‌هامم مشتاق شدن که حتما از این سرویس استفاده کنند چون راحتی خیلی خوبی داره، ولی بحثی که بود شبکه‌ای که به من داده بودند با اینکه به اسم آلمان فروخته بودند اما به طرز عجیبی آی پی‌اش رو، بعضی از سایت‌ها (و نه همه) ایران تشخیص می‌دادند (و خب کل هدف دور زدن تحریم‌ها بود وگرنه چرا آدم پول بده و سرور مجازی بخره و با کلی زحمت شدوساکس بالا بیاره؟)

این شد که تیکت زدم و خب آی پی سرویسم رو عوض کردم و مشکل برطرف شد، ولی همین عمل باعث شد که دیگه نتونم، شدوساکس راه‌اندازی کنم. من آدم تابع مقرراتی هستم و [در بند ۷ قوانین سایتشون](https://web.archive.org/web/20200809083434/https://parspack.com/%D9%82%D9%88%D8%A7%D9%86%DB%8C%D9%86-%D8%AE%D8%B1%DB%8C%D8%AF) عینا ذکر شده که _«۷- سرویس گیرنده متعهد می گردد، سرویس های Proxy و یا VPN ای که نیاز به login برای دسترسی به آنها نیست ( در اصطلاح Anonymous Proxy ) را بر روی سرورهای خود نصب نکند. استفاده از این نوع سرویس ها به صورتی که نیاز به authenication داشته باشند بلا مانع می باشد.»_
حالا من هم که طبیعتا رمز گذاشته بودم تیکت زدم که این تغییر شبکه و آی پی باعث شده که سرویس شدوساکس من کار نکنه، ولی حدس بزنید که با چه جوابی مواجه شدم؟
_«لطفا بفرمایید به چه دلیل می خواهید چنین سرویسی بر روی سرور راه اندازی نمایید.»_ پاسخ لحن بازجویانه داره ولی با خودم گفتم مشکلی نداره، توضیح میدم:_«برای دور‌زدن تحریم‌ها چون به شرکت‌هایی مثل شکن اعتماد ندارم که حریم شخصیم رو رعایت کنند. شما هم اگر محبت کنید جنبه فنی قضیه رو مد نظر قرار بدید نه سایر قضایا رو متشکر می‌شم.»_

و پاسخی زیباتر از پاسخ قبل گرفتم:_«لطفا در نظر داشته باشید طبق قوانین سایت راه اندازی سرویس های vpn و امثال آن در سرورها مجاز نمی باشد. همچنین ارایه هرگونه خدمات و راهنمایی در این خصوص میسر نمی باشد.»_ البته هم من و هم شما دیدیم که چنین چیزی درست نیست و قوانین سایت اجازه میدن. وقتی بهشون این رو یادآوری کردم جواب این بود:_« بله طبق قوانین سایت می توانید صرفا در شرایط خاص استفاده نمایید. البته امکان ارایه پشتیبانی در این موارد میسر نمی باشد.»_ عجیبه چون توی کل سایتشون اصلا چنین چیزی رو ذکر نکردن ازشون خواستم که:_«قسمتی از سایت که شرایط خاص رو تعریف کرده برای من ارسال کنید.»_ و پاسخ بسیار فوق‌العاده بود:_«این قوانین داخلی شرکت است و در سایت درج نشده است»_. طبیعتا من هم پاسخ دادم که _«اول اینکه بسیار غیر منطقیست که داخل قرارداد با خریدار نیارید و در «قوانین داخلی» شرکت نقضش کنید.
الان من روی هر دو سرور خودم شدوساکس دارم با توجه به اینکه در حیطه شرایط خاص مد نظر شما قطعا نمیگنجه و من تازه مطلع شدم از این قوانین لطفا هر دو رو که دیروز هم خریداری کردم دسترسیم رو ببندید (به هر حال خلاف بخشنامه عمل کردم) و پولش رو برگردونید تا برم در شرکتی که قوانین خرید خودش رو نقض نمیکنه با بخشنامه‌های داخلیش.»_

پارس‌پک هم بعد مدتی پول همون یک سرورم رو برگردوند و دیگری رو غیرفعال نکرد و برنگردوند، من هم پیگیری نکردم و گذاشتم اون یک ماه بمونه ولی جذابیت اینه که چرا نباید سرور ناقض مقرارت داخلی شرکت بسته بشه؟ یا چرا اصلا قوانین داخلی شرکت توی قرارداد با مشتری نیاد؟؟

من از یک سرویس‌دهنده‌ی دیگه چیزی که میخواستم رو خریدم و ازشون خواهش کردم الان که حساب کاربریم رو قرار نیست استفاده کنم لطفا ببندنش و اطلاعات شخصیم رو از سایتشون پاک کنن، دوباره با پاسخ پرسشگرانه‌ی دوستان مواجه شدم:_«احتراما جهت بهبود و ارتقا سطح کیفی خدمات از شما خواهشمند است دلیل خود مبنی بر حذف حساب کاربری را بیان نمایید.»_ و حدس بزنید بعد اینکه جوابشون رو دادم چی گفتن؟ _«احتراما جهت حفظ سوابق کاربری امکان حذف حساب کاربری وجود ندارد.»_ یعنی تا وقتی شرکت پارسپک باشه اطلاعات من هم باید باهاشون همراه باشه (و خدا میدونه غیر از مشخصات کاربری و تراکنش و تیکت‌ها چی رو نگه داشتند که لفظ سوابق کاربری رو به کار بردند) با اینکه هیچ الزام قانونی یا هرچی ندارن و صرفا سلیقه‌ی شخصیشون این رو طلبیده.

من هم احتراما از شما خواننده‌ی محترم میخوام که خودتون قضاوت کنید که ارزش خرید داره این سرویس‌ها یا نه :)
